---
layout: chapter
title: "Capitolo 7"
display: 1
---

Forte della sua nuova identità, Fabio era libero; la sua vita poteva ricominciare. Dopo mesi passati ad arrangiare una canzone che proprio non voleva tornare, aveva finalmente preso in mano uno spartito vuoto. 

Fabio non era mai stato un grande musicista, tuttavia, a volte, catturato in certi moti di entusiasmo giovanile, aveva provato ad abbozzare qualche pezzo rock alla chitarra. Conosceva la sensazione che si prova a far fiorire idee nuove, fresche, vive; tutte le possibilità che sono precluse nei pezzi già cominciati, ormai rigidi nella struttura armonica di quei quattro maledetti accordi, finalmente tornano in gioco. 

Così gli appariva adesso la sua vita: un'invitante tablatura bianca. Da dove avrebbe dovuto cominciare? In quale tonalità avrebbe scritto la sua nuova canzone?

Decise che come prima cosa avrebbe reso vivibile il suo appartamento. Non era sicuramente la casa dei suoi sogni, ma l'affitto era basso e Fabio, fuggiasco senza un soldo, non poteva certo permettersi di meglio; una bella pulita, e quel piccolo ambiente sarebbe andato più che bene.

Guardando verso un orizzonte temporale più lontano, prima o poi sarebbe stata ora di trovarsi un impiego. Certo, con una rapina al mese Fabio sarebbe campato più che dignitosamente, ma ne sarebbe valso il richio? La sua unica esperienza in quel campo non era stata proprio piacevole, e non smaniava affatto dalla voglia di ripeterla. Eppure, più Fabio pensava all'occupazione da intraprendere, più notava che non aveva intenzione di lavorare onestamente; in lui ardeva un cieco desiderio di rivalsa, di rivincita e, perché no, di vendetta verso gli spettri di una vita passata che, forse, avrebbe fatto molto meglio a dimenticare.

Sarebbe finito a fare il trafficante? Il truffatore? Addirittura l'assassino? La prospettiva, invece di preoccuparlo, lo incuriosiva.

Fra un pensiero e un altro, la sua prima giornata da Jorge Pedrosa trascorse in un lampo, e Fabio decise di andare a godersi quel che restava del giorno sul lungomare. 

Il sole stava per calare, l'aria già cominciava a tingersi timidamente di rosso; eppure Fabio sentiva che quel tramonto, in realtà, rappresentava la sua alba. Avvolto nel suo meditabondo torpore, si appoggiò ad una panchina e prese a lisciarsi la barba, inspirando profondamente l'aria di mare ed accingendosi ad inquinarla con una sigaretta. 

Stanco e rilassato, Fabio stava quasi per piombare in un altro profondo flusso di pensieri --- ma la sua attenzione fu catturata da una scena piuttosto bizzarra che si stava svolgendo poco lontano da lui.

Una coppia di vecchi, forse sulla sessantina, discuteva animatamente con un pachistano mentre una ragazza riprendeva la scena con lo smartphone. Contrariamente a quanto certi pregiudizi razziali potessero suggerire, dal punto di vista di Fabio sembrava proprio che fosse la coppia ad incalzare un'accesa aggressione verbale. 

Sebbene l'istinto lo supplicasse di farsi gli affari propri, la curiosità lo spinse ad avvicinarsi per scoprire cosa stava effettivamente succedendo.

Quatto quatto, si avvicinò con gattesca destrezza al parapiglia. 

Fu solo un inutile sfoggio di abilità: avrebbe potuto anche avvicinarsi a bordo di una portaerei e nessuno si sarebbe accorto di niente. Ebbe un deja-vu, ma lo ignorò.

Le urla dei due vecchi si sovrapponevano agli sbraiti del pachistano, che a loro volta si mescolavano con la risata isterica della ragazza, creando una deliziosa cacofonia completamente imperscrutabile. Fabio, tuttavia, grazie al suo fenomenale intuito ---  e al pachistano, che stava incautamente sventolando una busta piena di roba verde --- comprese subito che stava assistendo a qualcosa di incredibile.

Uno strano sorriso sbarazzino si dipinse sul suo volto.

Quasi non riusciva a credere a quello che stava pensando. Si lisciò la barba e osservò il sole, ormai sprofondato per metà nel mare catalano. Quella luce, quei colori... era tutto bellissimo. Si volse di nuovo verso il parapiglia, che nel frattempo si era fatto ancora più intenso... 

Fabio rise. Non sarebbe riuscito a trattenersi: si arrese al pensiero di fare una cosa estremamente stupida.

Guardò intorno, giusto per scrupolo: non c'erano poliziotti o altre autorità a fare da deterrente alla sua smania di giocare. Buttò via la sigaretta e si avviò a passo svelto verso il gruppo, spaventato dalle conseguenze di quello che stava per fare, ma incapace di starsene nel suo.

«*Whoa, whoa! stop that weed waving, man!*» gridò al pachistano appena lo ebbe a portata di voce. «*That is weed, isn't it?*»

Il presunto spacciatore lo degnò di un solo sguardo, prima di riprendere a litigare con la coppia. Era il perfetto stereotipo dello spacciatore a Barcellona: tratti e carnagione dell'est Europa, pantaloni lunghi, infradito, volantini di nightclub nei taschini della camicia e lattine di birra appoggiate per terra vicino a lui.

«Se no vuole tu va via! No urla, no incazza!» sbraitava quello, senza smettere di sventolare la busta con la droga.

«Ah ma siete italiani?» lo interruppe Fabio, sorpreso, rivolgendosi alla coppia. Anche da vicino, davano proprio l'impressione di essere due vecchi rompipalle: palandrana per entrambi nonostante la piena estate, musi contriti dalla rabbia e qualche accenno di capelli bianchi.

«Impara a farti gli affari tuoi, giovane!» sbottò l'uomo, senza scollare gli occhi dallo spacciatore. «Che qui ci gira la feccia della società!».

«Spacciare in mezzo alla strada!» incalzò la donna, la voce traboccante 
di disprezzo. «Dovrebbe essere rinchiuso!» // rendere il tutto un po'
meno legnoso «Scusi l'impertinenza, signora» cominciò Fabio con un tono
falsamente sofisticato, «ma spacciare significa vendere la droga alla
gente, e gran parte della gente è in giro sul viale. Cosa dovrebbe fare,
aprire un negozio in centro? Venderla porta a porta?»

La ragazza eruppe in una risata isterica, ma la vetusta coppia non
gradì.

«Giovane, non fare il simpatico!» ruggì l'uomo, infuriato come non mai.
«Ora chiamo le guardie! Questa merda farà la fine che si merita: marcirà
in galera!»

«Marcirà in galera!» gli fece eco la donna. «Vendere la droga ad una
famiglia in vacanza, per di più con la bambina! Ma cosa ha nel
cervello!»

Il pachistano, ammutolito ormai da un pezzo, scoccò un occhiata
divertita prima alla ragazza, poi a Fabio, che gli sorrise. La bambina,
come la moglie dell'obsoleto pisquano l'aveva definita, era proprio una
bella figliola, alta, magra e bionda; forse era davvero troppo giovane
per farci certi pensieri, ma certo non era una bambina. Non c'era da
sorprendersi che lo spacciatore l'avesse avvicinata. Comunque, a lei la
situazione non pareva affatto dispiacere, visto che stava piangendo
dalle risate mentre riprendeva tutto con il suo smartphone. Fabio le
lanciò un ammicco con le sopracciglia e declamò solennemente, imitando i
modi dell'antipatico duo:

«Signor spacciatore, la signora ha ragione. Ma cosa le salta in mente di
proporre la droga alla bambina! Una dolce, immacolata bambina! La sua
candida innocenza dovrebbe intimidirla a tal punto da farle regalare la
sua merce. Come osa chiederle dei soldi in cambio! Mi dia retta, se
vuole vendere, lei sta sbagliando target commerciale.»

La ragazza fu scossa da risate così violente che quasi lasciò cadere lo
smartphone a terra. La coppia invece sembrava aver visto un mostro:
tacquero entrambi, pietrificati.

«Guardi me» proseguì Fabio, ormai deciso a sbigottire quei tizi fino in
fondo. «Sono un ragazzo losco, con i lineamenti a teppista, do del lei
agli spacciatori --- che sono la feccia della società, non
dimentichiamolo --- insomma, sono tutti elementi che indicano
inequivocabilmente che ho bisogno di droga! E che sarei disposto a
pagarla profumatamente!»

La situazione improvvisamente degenerò: uomo e donna cominciarono a
sbraitare all'unisono, agitandosi come dei folli e cominciando ad
attirare l'attenzione dei passanti, rimasti fino ad allora indifferenti
al moderato parapiglia. Il pachistano spacciatore fece un breve cenno di
saluto a Fabio e, riposta finalmente la busta di droga in tasca, si
dileguò veloce come il vento.

Nonostante la scena offerta dalla coppia, che tentava disperatamente di
persuadere chiunque gli capitasse a tiro a chiamare le forse
dell'ordine, Fabio decise che era arrivato il momento di levarsi di
torno. Colto da un improvviso timore, si avvicinò alla ragazza.

«Scusa, ma non vengo bene in video» le disse in fretta, mentre le
strappava il telefono di mano.

Lei squittì sorpresa, ma non reagì.

«Dai, non fare così!» le gridò Fabio, mentre si allontanava dalla scena
a passi svelti. «Se ti ritrovo in giro te lo rendo, promesso!»

Ma la ragazza non sembrava proprio voler cedere il suo gingillo senza
dare battaglia: si scrollò di dosso la madre, che nel frattempo la aveva
agguantata per un braccio, forse per mostrare ai passanti la corruzione
che aveva subito dal malvagio spacciatore, e trotterellò verso Fabio,
decisa a riprendere il maltolto. Con la feroce ragazzina alle calcagna,
lui si diresse verso il centro della città, deciso a mettere quanti più
metri possibili fra lui e i vecchi chiassosi.

Non pensò neanche un istante a quanto aveva e stava rischiando: si stava
divertendo tantissimo.
