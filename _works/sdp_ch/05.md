---
layout: chapter
title: "Capitolo 5"
display: 1
---

Grigio; niente più forme eteree, ma solo plumbeo, monolitico grigio. Fabio attese paziente, sicuro che qualcosa sarebbe accaduto.

Improvvisamente, l'onnipresente monocroma iniziò a mutare molto rapidamente. Un qualche evento significativo stava per verificarsi. Forse una rivelazione? Una premonizione? Qualcosa di così strano da non poter essere neanche immaginato? 

No, niente di tutto questo.

Il potente anestetico aveva quasi esaurito la sua efficacia, e quello a cui Fabio stava per assistere non era altro che il colpo di coda di quella potente droga: un altro banale flashback. Non senza una punta di delusione per la mancanza di effetti speciali, Fabio si trovò catapultato, per la terza volta, nel suo passato.

Il vento gelido soffiava impietoso per le viuzze di Prato;. Raramente il centro storico era stato così deserto di domenica pomeriggio; niente ragazzini a bighellonare in San Francesco, niente vecchietti a lamentarsi del sindaco in Piazza del Comune: in giro c’erano solo i temerari imbacuccati che tiravano dritto per la loro strada, oltre a qualche tossico in disperata ricerca di eroina. Fabio non aveva proprio idea del perché si trovasse al freddo invece che in un qualsiasi luogo chiuso.

«*Che s’ha a fa’ festa?*» urlò al suo compagno di disavventura, cercando di sovrastare il rumore del vento.

Bruno Bagonghi annuì, ben lungi da aprire bocca.

Il sollievo li pervase non appena varcarono la porta di casa Bagonghi; era solo un piccolo appartamento, ma era dotato di ogni comfort possibile --- ed offriva, ovviamente, riparo dal vento. Svestito ed accomodato, Fabio offrì una sigaretta al padrone di casa; lui gentilmente rifiutò, preferendo uno dei suoi Toscanelli al caffé.

«Questo è mio, vero?» chiese Bruno, riferendosi all'accendino che Fabio gli aveva appena porto.

«Direi di no», fece lui, accennando un ghigno. «Era in mio possesso.»

«Ebbene, possessore di fuoco, impossessatene di nuovo!» sentenziò Bruno, seminascosto in una nuvola di fumo profumato. «Al volo!»

Fabio lo acchiappò per un pelo. Aveva le mani congelate; resse la sigaretta fra le labbra e le mise a scaldare sotto le sue cosce. «*Prato, città dello sgomento...*», sibilò a mezza bocca.

«*...se 'un piove e 'un sòna ammorto, 'e tira vento!*», gli rispose Bruno. «Attento, ti sta cadendo la cenere addosso.»

Fabio si scrollò e riprese la sigaretta fra le dita. Guardò il suo amico attraverso la foschia: la lotta della sera precedente aveva lasciato molti segni. «Bada come sei conciato», gli disse con amarezza. «Non sei ancora andato a rendergliele?»

Bruno non rispose, ma era chiaro che non provava rancore per il suo aggressore. Difficilmente il buon Bruno Bagonghi si lasciava mettere i piedi in testa, ma era facile al perdono.

«Hai avuto tempo di ascoltare quel disco?» incalzò Fabio, incapace di tacere.

«Book of Souls?»

«Sì, il libraccio delle anime. Cosa significa, poi?»

Bruno sbuffò assente un’altra nuvola di fumo. Sembrava altrove con il pensiero, ma rispose: «Boh, cose di sciamani, credo. Comunque, ti dico la verità, non mi sta piacendo granché. È fin troppo...»

«Prolisso?»

«Già. I pezzi sarebbero potuti durare la metà, senza perdere nessun significato.»

«Sono d’accordo, ma nonostante questo a me piace.»

Bruno sospirò. Pareva non essere dell’umore adatto per discutere, ma l’argomento era certo di suo interesse; non si sarebbe sottratto al confronto di idee. Fece un altro tiro dal sigaro ed elaborò: «Ti dirò che non mi ha deluso. È perfettamente in linea con i lavori precedenti. Sono sincero, non è che avessi chissà quale aspettativa da un lavoro dei Maiden degli ultimi decenni.»

«Dai, la reunion è stata bella! Brave New World è oggettivamente un ottimo disco! Non puoi ---»

Improvvisamente, suonarono alla porta. Senza la minima esitazione, Bruno abbandonò il sigaro nel posacenere e si alzò.

«Anche di domenica, *berva d'i' C...!*» esclamò.

«Dobbiamo proprio?» mugolò Fabio mentre si imbacuccava per uscire di nuovo.

«Sì, meglio di sì, a meno che tu non voglia vedermi lavorare per tutto il pomeriggio. Era scontata prima o poi una loro visita, venerdì avevo i Carabinieri nel magazzino...»

Uscirono dalla porta sul retro, e si ritrovarono di nuovo investiti dal vento gelido.

Imbestialito per il freddo, Fabio si prodigò in una sfilza di maledizioni verso la razza asiatica, rea di costringerlo a sottrarsi al caldo per evitare la mafia cinese. Ogni sillaba che pronunciava gli faceva entrare in bocca sorsi di aria ghiacciata, alimentando la sua ira.

«E basta, che sarà mai!», urlò Bruno, stufo del continuo borbottare del suo amico. «È inutile, non sei credibile, non pensi quello che dici! Il razzismo non è cosa per te. Lascialo a chi ne può fare buon uso, ai neofascisti e agli ignoranti»

«Tipo quel neofascista ignorante che ha trasformato la tua faccia in un campo minato?» lo stuzzicò Fabio.

«Tipo lui, sì.»

«In effetti ti ha chiamato — com’era? — *ebreo di merda*, o qualcosa del genere. Ti sei sentito perseguitato per la tua razza? No, perché sai, checché ne dica lui, tu non sei ebreo!»

«Stai continuando, smettila, non starò a questo gioco.»

«Che palle che fai, per due anatemi di estinzione! Che vuoi che sia il mondo senza i musi gialli?»

«Un mondo senza un quarto della sua popolazione. Odio le discriminazioni e le generalizzazioni di ogni sorta; personalmente, ritengo i cinesi ottime persone.»

Fabio sogghignò. Avrebbe riso, se non avesse temuto di inghiottire per disgrazia un sorso d’aria ghiacciata; a furia di parlare, aveva l’ugola gelata. «Così ottime che non vuoi farle entrare in casa la domenica, ma preferisci parlarci lunedì, in ufficio, con un fucile a pompa sotto la scrivania!» disse a denti stretti, beffardo.

«Questi sono cinesi... un po’ più cattivi degli altri», replicò Bruno senza scomporsi.

«Maledetti loro, la loro stirpe e il giallo della loro pelle! Cerchiamo un posto al chiuso, piuttosto. Uno qualsiasi! Questo freddo mi ha già fatto venire il mal di gola!»

«Se tu avessi tenuto sigillata quella cazzo di bocca, invece di maledire --- bah, ma che te lo dico a fare?»

Camminarono a lungo, sfidando il vento impervio. Si era quasi fatto buio quando un pub che faceva angolo, finalmente, aprì. Ci si fiondarono dentro ed ordinarono la roba più calda che trovarono sul menù.

«Prestami attenzione un momento», eruppe Bruno da dietro la sua coppa di caffè irlandese. «Ieri sei stato con Denise?»

Fabio non rispose, ma a Bruno sembrò prendere il suo silenzio come una confessione firmata.

«Avrei piacere che tu non cascassi fra le braccia della prima troia che capita», proseguì. «Metaforicamente, intendo. Cosa intendi fare con la Lavinia? Certe persone stanno dicendo certe cose, la situazione non mi è chiara.»

«Non è chiara neanche a me. Non so proprio che cosa dirti» rispose Fabio, controvoglia.

«Tranquillo, non devi spiegarmi niente. Volevo solo sapere se hai un’idea di cosa stai facendo, oppure agisci del tutto casualmente.»

«Agisco a caso. Contento?»

«Le mie scuse, non volevo essere inopportuno.»

«Ma che inopportuno --- *porcodd...* quanto cazzo sei pomposo! Mi dai un fastidio bestia!»

«Allora *va' a' ca'are, mi voleo fa 'azzi tua!* Contento?»

Fabio sorrise controvoglia. L’argomento lo aveva fatto piombare in un pessimo umore; non aveva voglia di rimestare ancora nel calderone dei suoi problemi, ma solo di svagarsi insieme a uno dei pochi veri amici che gli erano rimasti.

Bruno sembrò leggergli nel pensiero. «So che ti do noia a parlare di queste cose. Solo che, beh, sta andando tutto ai maiali, no? Non solo a te, a tutti quanti. A me per primo! Ora ho anche le forze dell’ordine che gironzolano per il magazzino in cerca di droga! Ci mancava solo questa. Non mi resta altro che sperare che trovino solo i soldi del nero dietro la cimatrice, che sono la cosa meno illegale che tengo lì dentro! Io mi rifiuto di credere a cose ridicole come la sfortuna, ma di questo passo non saprò più cosa pensare!»

Fabio sospirò. «Dove vuoi arrivare?» chiese senza il minimo entusiasmo.

«D’accordo, te la faccio breve. Io non ho più nessuno. E anche te mi pare di capire che non sei messo tanto bene. Va bene, c’è il Brogelli, ma mi è parso di capire che gli trombi la donna. C’è l’Arrighi, c’è il Gazzi ---»

«No, il Gazzi proprio non c’è!»

Bruno all'improvviso si fece brusco. «Invece c’è, qualunque cosa questo comporti. Ma il mio discorso è un altro, Fabio. A questo punto, dopo tutto ciò che ci sta accadendo, chi rimarrà nelle nostre vite? Non rispondere, te lo dico io: saremo noi due, soli come bestie. Dobbiamo aiutarci a vicenda, capisci? Restiamo solo noi due. Quindi, in estrema sintesi... se hai bisogno di qualcosa, qualsiasi cosa, cercherò di fartela avere.»

Fabio rimase perplesso. Che offerta era mai quella?

«Grazie per... beh, il pensiero e tutto quanto» rispose con cautela. «Mi servirebbero tante cose, molte delle quali non so neanche che cosa siano. Non credo che tu possa darmi qualcosa che non sai cos’è. E comunque, visto che alla fine sei un po’ ebreo per davvero, che cosa vuoi in cambio?»

«Non ti sto offrendo qualcosa perché voglio altro in cambio!» ribatté Bruno, teatralmente offeso. «Ti sto offrendo il mio aiuto incondizionato, così che quando avrò bisogno di te, tu ci sarai! Putacaso, avrei proprio qualcosa da chiederti --- ma è una mera coincidenza!»

Fabio sospirò. «Dimmi che devo fare e lo farò. Anche io ho soltanto te, credi forse non ti farei un favore senza un tornaconto?»

«Certo che lo credo, per questo ti sto offrendo qualcosa in cambio. Parla, dimmi cosa vuoi.»

«Te l’ho detto, non saprei... L’unica cosa che mi viene in mente, tu non puoi darmela.»

«Forza, spara.»

«Beh, voglio una nuova vita. Voglio lasciarmi tutto alle spalle, voglio imparare dai miei errori.»

Bruno contrasse il volto, probabilmente per trattenere una risata di scherno. «Cosa ti impedisce di farlo e basta?», bofonchiò.

Fabio apprezzò lo sforzo che il suo amico stava facendo per non deriderlo, ma si irritò lo stesso. «Non hai capito», fece gravemente. «Voglio sparire. Vorrei vivere una vita completamente diversa, vorrei diventare un --- un selvaggio! La caverna, la clava e tutto quanto! Non ne posso più di farmi il culo per poi vedere tutto andare a puttane! Voglio smettere di voler bene... Voglio uccidere per mangiare, non avere altra preoccupazione se non quella di procacciarmi il cibo! Voglio vedere le persone come risorse o come minacce, non le voglio più mettere sul mio stesso piano emotivo! Se solo potessi ---»

Bruno alzò garbatamente una mano, sorridendo, e Fabio tacque. 

«So che non ti piace quando te lo dico, ma a volte io e te facciamo pensieri molto simili», affermò. Nella sua voce c'era una strana nota di affezione.

Fabio sbuffò, ma non lo contraddisse.

«Consideralo già fatto», riprese Bruno. «Complimenti, adesso hai una nuova vita! Potrai uccidere per mangiare, e tutte quelle diavolerie che hai detto. Certo, dovrai aspettare qualche mese prima di cominciare a viverla, spero tu non pretenda che organizzi tutto per domani!»

«Non ci sto cascando.»

«Non fare così! Torniamo verso casa, ti spiego due cosette. Ormai i cinesi se ne saranno andati.»

Bruno fece per alzarsi, ma Fabio lo bloccò.

«Facciamo finta per un momento che tu non mi stia prendendo per il culo. Cosa vorresti in cambio?»

«Ah, giusto!» esclamò, ostentando una finta sorpresa. «Alla luce di quello che hai detto, ciò che voglio chiederti diventa ancora più facile per te!»

Fabio inarcò le sopracciglia e non disse niente. Si fidava ciecamente del Bagonghi, non avrebbe esitato un attimo a mettere la sua intera vita nelle mani del suo amico; tuttavia, la sua curiosità per la questione aveva un qualche accenno di sospetto: cosa poteva mai volere Bruno da lui? Aveva molto poco da offrirgli, purtroppo.

«Stiamo a sentire...»

«Ecco, bravo, stai a sentire. Tra qualche tempo, non so di preciso quando, diciamo appena ti sarai annoiato di giocare all’uomo di Neanderthal, mi piacerebbe che tu tornassi qui, a Prato. Sarà proprio una bella sorpresa per te, non sai quanto pagherei per assistere alla tua reazione!»

«Facciamo che non ho voglia di contraddirti, perché o non hai capito che cosa ti ho chiesto, o non ho capito io cosa mi stai chiedendo te.»

«Abbiamo capito entrambi, ne sono certo.»

«Ho capito che dovrò tornare a Prato tra qualche tempo. Vuole dire che hai un modo per farmi sparire dalla circolazione? Ti avverto, se mi dai in pasto a qualche tuo amico del cazzo e finisco a lavorare su una piattaforma nel mezzo al Pacifico, o in Uzbekistan a difendere i pozzi di petrolio dai terroristi, o qualunque altra cazzata del genere, quando torno ti strozzo!»

«Uhm... hai mandato in frantumi una buona metà delle soluzioni che stavo per proporti. Ma non preoccuparti, ho tante frecce al mio arco!»

«Va bene, sorvoliamo. Mettiamo per assurdo che, fra tutte le stronzate che puoi inventare, tu abbia una buona idea. Vuoi solo che prima o poi torni a Prato? Davvero?»

Bruno esitò un momento, sembrando pensieroso. «Uhm... come posso imbastirtela per farti fare quello che mi serve?»

Fabio rise. «No, ma tranquillo, eh! Trama pure di fronte a me, non me ne accorgo mica!»

Anche Bruno rise; facevano quel gioco molto spesso.

«A dire la verità, no. So che è una cosa bizzarra, ma ti prego, tienilo a mente: qualunque cosa mi sia successa quando tornerai…vienimi a trovare.»

«Eh…tutto qui?»

«Sì. Vienimi a trovare e fuma un sigaro con me. Occhio, un toscano dei miei, non uno qualsiasi! A qualunque costo, non importa cosa tu debba fare per riuscirci. Lo farai?»

Fabio sbatté le palpebre, perplesso. Non capiva proprio dove Bruno voleva arrivare.

«Ma che cazzo di favore è?», sbottò.

«Per favore, dimmi che lo farai», incalzò lui. «A qualunque costo!»

«Sì che lo farò, vai tranquillo! Ma senti questo…Io l’ho sempre detto, te sei tutto matto…»

Ma era Fabio ad essere matto. Tutto ad un tratto, Bruno lo stava strangolando con delle luci da albero di Natale. Nemmeno il tempo di stupirsi che tutto cambiò. Le cose si fecero veramente strane, il senso degli avvenimenti era proprio un mistero. In preda al terrore, Fabio gridò senza emettere alcun suono. Qualcosa nella sua testa gli diceva che era tutto finto, tutta un’allucinazione, ma la paura era così reale…

Senza speranza, attese il risveglio.
